PŘEDMLUVA JACOBA CANTERA FRÍSANA
K NEJJASNĚJŠÍM VELMOŽŮM ROŽMBERSKÝM
o knížce, která nese název
růže rožmberská
Ze všeho zla, vznešení páni, které člověku ze všech stran přináší ať již příroda či nešťastná událost, není téměř žádného, které by neprovázelo nebo alespoň nenásledovalo něco dobrého. Na prvním místě ze všech je ovšem snad všemi smrtelníky za přední zlo považována chudoba a nevalné zdraví. Avšak chudobu provází bezpečí. Proto praví onen aquinský satirik:
Chudobný bude si poutník lupiči v ústrety zpívat.
… když churavějí. Tu totiž nahlížejí moc bohů a svou vlastní křehkost. A tomu výroku dává, hovoře o sobě, za pravdu též svatý apoštol Pavel řka: Když jsem slabý, právě tehdy jsem silný. A konečně my všichni, kdo jsme naživu, máme hrůzu ze smrti, jako kdyby nad ni nebylo nic horšího. Avšak uvážíme-li ji řádně, můžeme v ní nalézt mnoho dobrého. To sice dovozuje velmi mnoho filozofů, ovšem nejvíce onen Hegesias, kterého zmiňuje Cicero v první rozpravě Tuskulské. Co proto mám povědět o hladu, moru, sesuvech, zborceních, požárech, zemětřeseních či záplavách, když smrt samu ti nejučenější a nejváženější filozofové nepovažovali za nutné zařadit mezi zlé věci? A toto vkutku překrásně zavedla ať již prozřetelnost boží anebo laskavost přírody. Odtud totiž ve všech protivenstvích, nenecháme-li sami sebe na holičkách, máme vždy uchystanou útěchu: obrátíme-li totiž zraky vnitřního člověka k dobru, které buď přítomné zlo doprovází nebo je následuje. Tak zajisté Sókratés v Platónově Faidónovi, když byl zbaven pout na nohou a lehce si poškrábal svědící nohu, pravil, že bůh, když stvořil veškerenstvo, chtěl rozkoš a bolest od sebe navzájem oddělit co možná nejdelší vzdáleností, poté co se však o to znovu a znovu nadarmo pokoušel, popuzen jedno a druhé sloučil a nerozdílně smísil. A odtud prý pochází to, že se bolest přebírá od rozkoše a od bolesti zase rozkoš. To je totiž to, co chtěl říci venusinský básník, když pravil:
nic není ze všech
stran plné blaha.
Což ovšem ihned převrátím takto: nic není ze všech stran plné obtíží. Proto také, jak jsem předtím pověděl, přemáháme všechna bezpráví osudu a snadno tišíme všechny bolesti, ať se již vyskytnou jakékoli. Léky tohoto druhu bohatě oplývá Seneka a z novodobých [učenců] jich je pln onen František s příjmením Petrarka. Avšak nač zmiňuji tyto muže, kteří byli smrtelní – jsou totiž mrtvi –, když prý i sami nesmrtelní rekové a bohové zhusta užívali tohoto druhu útěchy? Tak totiž u Vergilia Aeneás ke svým druhům:
Vzpomínka 
praví
na tyto věci třeba nás potěší jednou.
Tak u Ovidia Jupiter bohům, z nichž většina těžce nese, že chce potopou vyhladit veškeré pokolení smrtelníků, zaručuje, že noví lidé budou lepší, a tento rod
s původem
nevšedním, slibuje, že bude nerovný dřívějším lidem.
Leč nyní se konečně tato předmluva dostává tam, kam jsem chtěl. Zánik Tróje byl pro Asii jistě politováníhodný a tragický, avšak pro Evropu nanejvýš užitečný a žádoucí. Neříkám pro Řecko, jakkoli i ono představuje řádnou část Evropy, spíše chci říci pro Latium, které z požáru a pádu Tróje nabralo všechnu tu převelikou skvostnost, jaká v něm je či někdy byla, a odtud převzatou rozšířilo k zevním a do té doby barbarským národům. A kvůli tomu se Venuši zpustošení Tróje přece jen zdálo být snesitelnější, protože chovala naději, že se při této příležitosti ílijská šlechta rozmůže. Proto sama pravila k otci Jovovi:
Pevně slíbil jsi, že z nich jednou v průběhu roků
Římané budou,
a o málo dále:
Tím jsem se těšila, 
řkouc,
totiž v zármutku ze zkázy Tróje,
chmurného pádu, sudbě že splatím opačnou sudbou.  
A věříme-li Vergiliovi, Ovidiovi, Liviovi, Sallustiovi a jiným přeslavným básníkům a dějepiscům, vzešla odtud vskutku naprostá většina římské šlechty. Ta ovšem poté vzpomínku na svůj původ uchovala různě. Neboť část napodobila trójská jména, jako rody Sergiů a Clodiů, o nichž nikdo nepochybuje, že vzešly z Trójanů Sergesta a Cloantha, jak ostatně u Vergilia praví i sám Jupiter v rozmluvě s Venuší, když jí zjevuje skryté sudby:
Július, 
řka,
jenž od velkého Iúla své jméno převzal.
Část ovšem dodnes dokládá svou trójskou krev jinými důkazy, které však nejsou méně průkazné.
A to je zajisté nad slunce jasnější, vznešení páni, ve Vašem rodu rožmberském, který vzešed z Orsiniů, převznešených velmožů římských, odvádí beze všech pochyb svůj původ z Tróje a – půjdeme-li až ke kořenům – od samotné Venuše. Vždyť je to – abych pominul vše ostatní – nanejvýš očividně patrné z přenádherného znaku na Vaší zbroji, který je považován za zcela nesporně vlastní a osobně náležející Venuši. Tak jako je totiž zasvěcen Foibovi vavřín, Palladě oliva, Herkulovi topol a jiným božstvům jiné stromy či byliny, tak je životodárné Venuši přiřčena ze stromů myrta a z květin růže. A odkud se tato – nejprve ovšem pouze bílá – zrodila a z jaké příčiny posléze znachověla, jakým způsobem se pak dostala k Vašemu rodu, to vše vysvětlí v následujícím dílku náš Charilaus, a proto to nyní záměrně pomíjím a snažně prosím, aby to Vaše Výsosti raději ráčily zvědět z básně samé.
Nemýlím-li se, narazíte při četbě příležitostně i na jiné, nikoli nezábavné věci. A pokud se  Vám snad některé budou jevit příliš prostořeké, odpusťte prosím mé lehkovážnosti pro líbeznost Vašeho ducha, a pokud jsem slovy nedostál důstojnosti věci, přece Vás snažně prosím, abyste tento plod mého ponocování pro nezměrnou podřízenost mého ducha vůči Vám přijali s vlídnou tváří a abyste mne, Vašeho básníka – ať již jsem jakýkoli –, přesto ze své laskavosti uchovali v přízni, mne, který nic nepíši raději, nic radostněji a konečně nic horlivěji než to, co by oslavovalo růži, přední ozdobu jarní i Venušinu.  
Buďte co možná nejlépe zdrávi. 
V klášteře Zlatá Koruna, 4. května.
DĚJ NÁSLEDUJÍCÍHO DÍLKA
Mladík Eutychus políbí Kalliroé, dceru krále Charilaa, vracející se z polí, do níž byl nezměrně   zamilován. Nato je členy královské družiny lapen a – jakkoli by si pro něj královna přála trest smrti – je díky dívčině bystrosti a laskavosti a s královou podporou osvobozen.
POSTAVY
CHARILAUS		král
NIKOSTRATA		královna
KALLIROÉ		králova dcera
KLYMENÉ		stará chůva
EUTYCHUS		Kalliroin milovník
EURYBATÉS
PHOENIX		členové královské družiny
TALTHYB
❦
