Matko, dovol mi, prosím, na chvíli do polí vyjít,
dovol mi procházku po dlouhém klidu zimního času,
vane již přece teplejším dechem západní větřík,
vdechuje květům rozličné barvy a pramáti země
jasně se zelená, zbavena ledu a obtížných sněhů.
Jsem-li ti, dceři, dražší než květy, jež každoročně
přináší západní větřík, když vane počátkem jara,
nenech mě samotnou, prosím, radši u mne zde zůstaň!
Nad květy i vše, je-li co lepší, cokoli plodí
rodička země, ty jsi mi, máti, daleko dražší.
Jdu-li však nyní, odpusť, nenechám tě přece samu.
Vždyť tu otec můj zůstává s tebou, vlídný a milý,
jak má ve zvyku, bavit tě bude hovorem libým.
Pravdu má. Nech ji, ať běží! Mládež ve věku jejím
hráti si žádá. Měla jsi, choti, dřív tužby stejné.
Jdi tedy! Ty však bedlivě drž se kroků své paní,
Klymené, ani na chvíli nesmíš spustit ji z očí!
Ne tak neklidnou myslí lovec sleduje stopy
divoké zvěře, jako já slečně, královno, sloužím.
Běžte, nuže, a pestré domů mi přineste věnce!
Tak se, maminko, stane, půjde-li po naší vůli.
S podivem, jak mladé dívky květin velice dbají
i jejich péče: jsou jako včelky, jež na lístcích Hybly
sbírají med či zkoumají v letu rozkvetlé role
athénských končin. Skor by se zdálo, že dívčího rodu
původ je u nich. Zajisté mají společné zájmy!
Jako když ostrov Aigínu zničila nákaza krutá
za krále, jenž byl Asopa vnukem, mravenci vzali
prý na svá těla proměnou lidské údy a tváře,
tento rod ovšem, jenž plody sbírá, s podobou nijak
nezměnil zároveň dřívější mravy, ba jako dříve
národ Myrmidonů se věnuje bohyni Ceres,
ve jménu původ svůj nesa, o pole dbale se stará
a nikdy dopřát svým údům na dlouho poklidu nechce,
spíše spokojen s málem dobývá více a více,
získané chrání a pracuje dále, původu věrný.
Či je tomu snad naopak a včely pochází z dívek?
Proto snad, v paměti majíce, čemu uvykly dříve,
když byly dívkami, dychtí i nyní usedat v květech.
Nejinak, než jak vzhled prý změnila Idmona dcera,
jež měla smělost vynášet se nad Minervu zbrojnou:
neboť ze stropu visíc sotvaže stal se z ní pavouk,
vrátila pozornost ihned ke své prvotní práci.
A národ, který odtud se zrodil, spřádá i nyní,
napořád shodně provádí dílo dívky Arachné.
Nechávám však, ó choti, otázku úsudku tvému,
zda se ti jeví, že tyto měly by vzájemný původ?
Nemyslím, že by rod dívek ze včel se zrodil, ni včely
z dívek, jakkoli jistě mnoho jim společných rysů,
ba, drahá choti, dokonce více, než sama tvrdíš.
Vždyť kromě toho, že milují květy a kvetoucí role,
obojí národ vyrábí sladkost, jedny med tvoří,
druhé zas líbezným nektarem svlažují ducha i tělo
milenců, jenž je nad rajský mok, nad atické strdí.
Dokonce jedny i druhé v podobných končinách těla
své strdí nosí –
Ať již, můj králi, chceš říci cokoli, dle svého zvyku
nevkusný jsi jako vždycky. Ráda jsem, že naše dcera
není zde s námi a nevkusné řeči, jež o medu vedeš,
neslyší, mladinkou by ji nezkazila tvá slova,
nechtěla by zkusit medu, jejž víc než atický chválíš.
Bez pochyb buď, že příroda káže; třebaže toto
neslyší,  přece se sama postupně naučí všemu,
učitel neb věci této přebývá v žilách a v morku
kostí: jak tělo roste, spolu s ním roste i rozkoš,
zároveň s roky přibývá také lítého chtíče.
Ba mnohé dřív, než nazrála doba, pokouší láska,
zvláště ty, které se těší z bohaté štěstěny. Sama
Venuše životodárná většinou předčasně chodí
do domů pánů. Sotvaže první zralosti znaky
košile napnou, ihned se k tříslům svědění plíží,
útroby žhavě dráždí vilné vzrušení, a tak
často způsob se hledá, kterak ulevit žáru.
Osudný tento lektvar mísí bezuzdná volnost,
změkčilé slasti v myslích povolných změkčilým skutkům.
Pakliže některá dívka k půvabné Venuše darům
zpožděně přijde, nechť ji to coby zmeškaná doba
mrzí! A je-li moudrá, vyváží četností újmu,
snaží se, aby jí hojnost vrátila ztracené chvíle.
Jsi-li konečně hotov se svým rozvláčným láním
našemu pohlaví, splň teď, oč jsem tě žádala předtím.
Kdybych to nyní spíše slyšet nechtěla, snadno
mohla bych oplátkou zmínit povahu a mravy vaše.
Předtím žádost ti splním; slyšet tě vykládat potom
povahu mužů, bude mi slastí nikterak malou.
Zjevuje příčina skrytá toto i to, co má přijít;
že mají panny od let svých útlých ve zvyku trhat
květiny? V květy se totiž – soucitem samotných bohů –
změnili jinoši, kteří dříve podobou těla
překrásní byli. Květy ty zčásti jména svých pánů,
jak ti je zaživa měli, i nyní nesou, a zčásti
pozbyly jich, jak vídáme s věkem odcházet všechno.
Tak Krokus, milován Smilakou, dívkou s plavými vlasy,
květu daroval jméno, které květ chová i nyní.
Dal tak květu své jméno hynoucí též Hyakinthos,
Foibovi s vlasem dlouhým kdysi nadevše drahý,
písmeno do jehož listů dodnes je vetkáno, žalu
Apollónova svědek, převzaté z chlapcova jména.
Po tomto prý se ve stejný květ zas proměnil onen
hrdina skvělý, ve při o Aiákovcovu výzbroj
když byl v obecném soudu přemožen Ulixem chytrým.
Ten také, jemuž Venuše dávala všechnu svou péči,
ten, jemuž bohyně z Kythéry kázala střežit se šelem,
mladý syn krále Kinyra kdys byl v květinu změněn.
Kterého hocha pak poznat se samého dovedlo k zkáze?
Nešťastník tehdy z lásky k sobě samému zhynul.
Ledva ve zřídlu čirém spatřil podobu svoji,
v květinu nachové barvy toutéž sudbou se změnil.
Jiní též, jejichž jména povědět bylo by dlouhé,
rekové mnozí v pradávných dobách novými květy
zkrášlili luka, jež vidíš v hřejivé vesně, jak každý
obnovuje svou barvu, když je na vzdušné světlo
vyvádí zlaté Slunce, vládnoucí všemu, co žije.
Proto, ba proto, má choti, dívky ke květům mají
lásku a sklon. Vždyť ve věcech drobných povaha předem
skrytě se jeví, zrazujíc rysy příštího žití.
Tak ten, kdo později k řemeslu míří, jímž je znám Vulkán,
již jako chlapec chápe se měchů a stará se, aby
hořela výheň, kladívkem do tvrdých kovadlin tluče,
a ne-li více, z prázdného buchotu šťasten se těší.
Tak též ten, koho strhla sláva lítého Marta,
s chlapci již jako chlapec ochotně začíná bitky,
haluz si mezi nohama drží a takto běhá,
jako by seděl na hřbetu kentaura s podobou dvojí.
Nejinak dívky, jež k pafijské bohyně plodivým slastem
spějí, již ve věku útlém příštího života náplň
zjevují, když se oddaně věnují trhání květů.
Těší je totiž laskat a trhat to, co – jak víme –
změnilo podobu z pohledných údů jinochů sličných,
jakkoli v onom věku toho si vědomy nejsou,
jako když někdy v maličkých panenkách spatřují rády
robata, která potom v kolébkách vrzavých houpou
a coby skutečná děcka písněmi uspat se snaží.
Sotvaže s časem začne pak také dozrávat mysl,
tu se jim zajisté o mnoho více doteky líbí
jinochů živých, činit se v plození skutečných dětí:
Dokladů toho na očích máme takové množství,
že není třeba důvtipných důkazů ve věci zjevné.
Ty kdybych snad měl po řadě uvést i s jejich jmény,
dříve bych řekl, kolik je žaludů v dódónském háji	
anebo kolik hadů plazí se v libyjských píscích.
Jakmile tedy dívky započnou poznávat tyto
květiny, tak jako včely na květy hyméttských svahů,
vlétají, okouší, vsávají nektar, hýčkají sladkým
bzukotem, pro sebe získat je chtějí zvučením libým.
Mnohdy však ke krátkým slastem připojí tíživou bolest,
tak jako včely žihadlo dávají sběrači medu.
Jednomu vysají otcovské jmění, druhému síly,
jinému život a pověst nade vše ostatní cennou.
S ohledem daleko větším vysává květiny včela:
vybírá strdí bez jejich újmy, hned zas dál letí,
vy však na mladých mužích násilně lpíte, jak nechce
pijavka kůže se pustit, krve není-li plná:
Nezřídka mladé muže nutíte nad jejich síly.
A pokud jeden mladík snad již přestává stačit,
hledá se druhý a po něm třetí, tak jako včely
okouší v rosnaté trávě za den tisíce květů.
Stejně jak předtím promluvu končíš nemravným slovem,
ba jako vždycky též nyní stejnou bereš se drahou.
Neříkej, že jsem nemravný vždycky, spíš nyní napni
obě své uši: vím, choti, že tvůj obdiv teď sklidím.
Opouštím totiž náměty lidské, o věcech božských
hovořit budu. Jistě jsem dost ti o květech řekl,
které svou podobu převzaly od těl smrtelných. Teď však
o květu poslyš, který se zrodil z božského sémě.
Nutno však začít ve vyšších sférách. Nyní jen napni,
napni, dím, uši: kythérská bohyně kéž ti v tom žehná.
Pověz jen vše, co ti libo! Hle, obě uši mám bdělé.
Uplynul již věk zlatý pod vládou Saturna, který
otci svému, jak praví báje, varlata obě
vyříznul, aby naděje nebylo potomků příštích.
Krásně jsi, jářku, začal: jaký bude mít konec
takový úvod, zajisté již teď předvádíš krásně.
Započít takto nutí mě ovšem pouze věc sama.
Jen mne však nechej pokročit tam, kam rád bych se dostal!
Hle, všude v chrámech vídáváš sochy Saturna, jak srp
třímá, jelikož otci varlata odřízl srpem.
A ježto prý srp odhozen byl na sicilské břehy,
nazvali Sicilští město Drepanon – v překladu ›Srpov‹.
Údy Nebe zbrocené krví odhodil Saturn
do moře poté. Krev potom s mořskou smíšena pěnou
zplodila kythérskou bohyni, Alexandrovým soudem
jež zmohla Jovovu dceru i choť, a na světě širém
nad kterou nikde není, kdo by se krásou jí rovnal.
Jelikož tedy Venuše byla zrozena z pěny,
dostala od ní své jméno: Afrodíta se zove.
Zhlédnuvše tvářnost širokých vodstev, bohyně vlídná
ledva v dáli pak uzří vysoká města a role,
zamíří vzápětí k zemi, vezouc se na mořské mušli,
dílem jí pomáhá Neptun, stejným dílem též Zefyr,
zakrátko bohyně na břehu Kypru, byl totiž nejblíž,
stanula, po plavbě byvše ztřísněna pěnou, své tělo
otřela: pěna z posvátných údů bohyně Pafu
nabývá záhy podoby květů, v barvě však stejné,
a jako dřív je vlnitá tvarem. Květinu má teď
kyperská bohyně, růži zrozenou z posvátné pěny,
bělostnou, vlnitou, vonící svatým bohyně tělem.
Tak kdysi, smím-li bezbožné srovnat k posvátným věcem,
z pěny, již Kerberos vyplil ze své tříjícné tlamy,
vyvlečen paží Herkula vzhůru na světlo denní,
vyrostl oměj, který pochmurné macechy mísí.
Ona bohyně ovšem nyní zvažuje, komu
dala by ze všech lidí květinu svoji, a ze všech
smrtelných jeví se hoden cti tak veliké pouze
Anchíses Trójan, ten, jejž Venuše poctila tím, že
u paty frýžské Ídy v jeho objetí vešla,
strpěla bohyně člověka, smíšená krev aby navždy
svědčila o jejich dětech, že jsou podobné máti.
Tomu kythérská bohyně vlídně předala růži
v závdavek božské lásky. On dar přijatý ihned
právem ctí a chová v úctě, ve dnech svátečních nosí
růže, Venušin odznak, a čelo jimi si věnčí.
Zakrátko také stoly, by byly hostiny více
radostné, káže okrášlit touto květinou: trvá
obyčej tento na stolech dodnes, zdobíme víno
vždyť i teď věnci z Venuše květu. Proto též na zbroj
přidal si růži, nosil ji na svém štítu i přilbě.
Od něj pak Aeneás převzal odznak výzbroje, vnukům
svým zase bohatýr slavný tentýž k nošení předal.
Odkud však aneb z kterého božstva pochází ona
květina rudá, mnohem víc skvostná než růže bílá,
zbarvená v nachový odstín jitřenky, když právě vzchází,
kterou Aeneův rod dnes ponejvíc na zbroji nosí?
Ona též Venuši patří, skvostnější mnohem než bílá,
v tom ti za pravdu dám, neb zbarvena bohyně krví
změnila tvářnost, a odtud dodnes svou rudost chová.
Varuj se rouhavé řeči, chceš-li svou důvtipnost předvést,
manželi milý, by se ti pastí nestala trpnost
bohů: udeří tím hůř, čím déle sečkají. Přece
božstva, jak věřím, nijak se totiž nemohou zranit.
Nevím, zda lze je poranit či ne, rány však jistě
utrpět mohou. Vždyť víme, kterak u trójských hradeb
při boji Mars byv stižen Týdeovcovým kopím
vykřikl tak, jak nebylo s to by dvakrát pět tisíc
mužů, roztřásli že se Řeci i Trójané spolem,
zachvěly se též Ída a Xanthos, a z této rány
– jakkoli nutno zachovat úctu k posvátným bohům –
uhodnout můžeš, že i sám bůh ten pocítil bolest.
Úranos ovšem, ten nebyl pouze úrazem raněn,
ba mrzák na svých údech ochromen bez varlat zůstal.
Pak také výrobce Jovových střel, byv z Olympu svržen,
neboť se jevil ošklivý příliš vzezřením tváře,
pádem nohy si zlámal a dodnes nerovným krokem
chodí, že každý vidí následky dávného pádu.
Věříš-li teď, že bohové mohou utrpět rány,
o ráně bohyně z Kythéry povím, jak prve jsem začal,
by slavný původ červené růže byl konečně vyřčen.
Věřím ti, přesvědčil jsi mě příklady, které jsi zmínil,
nedivím se však méně, necitný jak kdo být mohl,
že se odvážil tělo posvátné bohyně zranit.
Ach, choti, vždyť co nezraní vzteklá bezbožnost lidí
a jejich špatnost, těch, kteří žádný nevidí rozdíl
mezi svatým a světským, když ducha zběsilost zbaví
zraku a slepoty vírem vleče jej v hluboké temno!
Tak jako Martův vlk, když lítou napojí tlamu
lidskou krví, potom už nevalná zdá se mu býti
zvěř, která přebývá v lesích anebo na polních nivách,
baží jen po krvi lidské, poněvadž žízni se jeví
sladší, a šedivák brzy, tam kde cesty se kříží,
číhá a rozsápe každého, kdo mu v ústrety vyjde:
Týdeův syn tak, zaslepen v mysli, když božskou krví
potřísnil svoje rouhavé dlaně a svatá těla
bohů jednou se odvážil zhanět, kterých se nesmí
smrtelník dotknout, zběsilec zavděk podlostí jednou
nevzal, ba na jeden zločin další zločin zas vrší.
Střetnul se totiž náhodou v boji s Aeneem smělým,
nad něhož zbožností nebyl nikdo slavnější ani
chrabrostí v boji. Vší silou kopí vymrští, jistý
tím si, že tomu, kdo vstříc se mu blíží, zasadí ránu
nesoucí smrt. Však na pomoc synu v nejzazší tísni
sama Venuše spěchá a dosvědčí na volném poli,
že je Aenea matkou. Neb proti surové zbrani
stanula, důvěřujíc snad příliš vlastnímu božství,
pravici vztáhla, zavilou ocelí předčasně aby
nepadl ten, jenž původcem měl být římského panstva,
z nějž mělo vzejít takové množství věhlasných vůdců,
císařů, z nějž mělo bohům rovné potomstvo vzejít.
Odtud totiž prý Fabiů rod i Camillů povstal,
Curiů též i Deciů, Serranů, Fabriciů a
oba Scipionové, dva blesky neblahé války,
Orsinů nanejvýš slavných doma i ve vřavě války,
povždy též planoucí láskou ke své společné vlasti,
jejichž výtečnost pronikla až do nejzazších končin,
dardanský jejich původ dokládá rodokmen jistý,
rudým Venuše květem značí si štíty a přilby:
kythérská bohyně tedy chráníc otce tak slavných
potomků, sama svůj život nasadit naproti hrozbě
neprodlévajíc, odměnu nehodnou takové ctnosti
dostala. Neboť úder, určený ke zhoubě syna,
onen zasáhl matku. Ihned však předhánějí se
Charitky, které provází Venuši, všude kam chodí,
zaplnit tekoucí ránu běloskvoucími květy,
by na zem neskápla posvátná krev; a od oné doby
co novou barvu převzala růže nachový purpur,
v bělosti smočena vláhou bohyně posvátné krve.
I nyní každá zplozená z těch, jimiž Dióné blahá
ošetřila svou ránu, ono zranění chová.
Stejně i moruše, jež měla dřív prý bělostné plody,
skropena krvavou prškou nyní ovoce nese
s barvou jak lidská krev, když Pyramos mysle, že Thisbé
zhynula šelmy ponurým zubem, probodl hruď svou.
Přenesl odtud památku mocnou matčiny něhy
na štít si Aeneás Trójský, jenž předtím bílou měl růži
jako znak zbroje, zatímco celá rozloha štítu
červená byla – barva ta totiž pro bitvu dříve
zdála se vhodnou, neboť tak tuniky naučil Lykúrg
sparťanské muže navrchu přes zbroj červené nosit,
by na nich krev byla patrná méně. Zbarvení tedy
štítu dá bílé, na němž se dříve bíle skvěl květ sám,
aby se jasněji vmalovat mohla růže, jež ondy
rodičky krví stala se rudou, zároveň by však
nepřestal nakonec jednou na květ někdejší myslet.
Neb štít bělostný zbarvení nese, jež květ míval dříve,
na něm je nachová růže, svědkyně zranění z lásky.
Odtud postupně přešla ba až na vnuky dálné,
kteří odvádí z krve Aenea původ svůj rodný.
Tak jako bohatýr mocný ono znamení nosil
za boje, nechť teď oni jej nosí, pamatujíce!
Tak totiž Ursíni v Římě, tak i ti, již od nich vzešli,
jež země germánská podle Růžové jmenuje hory,
které nemalý dílec hvozdů Hercynských zove
pány, v úctě je chová, miluje ty, kteří vládnou
poddaným v mužnosti dávné, povždy proslulé láskou
vrozenou předky, že lze ti poznat rod jejich trójský.
Zdali teď, choti, konečně chápeš, jaký je božský
původ obojí růže, nebo snad nikoli ještě?
Ovšemže chápu, a jasně, co jsi o květu pravil
bohyně z Kythéry, lidu to ovšem známo je stěží.
Co se však, Junono, událo zlého? Ach, dcera běží 
chytajíc dech, a za ní hned chůva tak rychle, jak může.
Nemají květy ni věnce. Předrahý choti, co myslíš,
že to má znamenat? Pověz, co o tom míníš a soudíš!
Zdá se mi, je to, jak pravíš: Žádných nenašly květin,
a žádných věnců, proto se spěšně vracejí domů.
Obě však pláčou. Manželi, běda, z horšího strach mám,
že snad na útlé dívce někdo násilí spáchal.
Kdo by byl takový blázen, aby se odvážil naší
ublížit dceři, nechtěl-li šílen by o hlavu přijít?
Co se však, choti, zbytečně bojíš? Dcery se zeptej,
sama hned přece ti poví, zdali se něco jí stalo.
Pověz mi, jež jsi své matky první a největší starost,
pročpak jen tvoje líce svlažuje nehodný plakot?
Proč se, má dcero, nevracíš ke mně vesele? Pročpak
věnec ti nevěnčí hlavu, v náručí květiny žádné?
Shozený s hlavy věnec se válí, z náručí květy
střepány byly. Stydno mi, běda. Nemohu, matko,
povědět víc; stud a bolest ústa zavírá. Přikaž
této zde vše, co viděla, jedno po druhém zlíčit.
Nemalé tedy neštěstí mysl budoucna znalá
chtěla mi vyjevit, choti, když se chystala vyjít
do polí dcera, také když jsem ji viděla sem k nám
pospíchat. Ty však jen pěl jsi o svých květech a věncích.
Předvídat nutí neštěstí strach a přepjatá láska.
Přikaž však raději chůvě, ať poví vše, co se stalo!
Ty, jež – jak sama říkáš – schovanku sleduješ kroky
starostlivými, pověz, nevynech nic, co je pravda,
nýbrž vše co a jak se událo, pečlivě vylič!
Prvně, královno, prosím, nemysli, že co se stalo,
stalo se špatností mojí! Uvidíš na věci samé,
že nejsem vinna. Za svědky volám veškeré bohy
Junony, kterým předsedá v nebi či na zemi, že jsem
vší viny prosta. Trivia nechť mne na místě srazí,
královno, u tvých nohou šípy, jestli tě klamu,
Kerberos nechť mne do hlubin svleče a nechť mne ihned
ukrutná Tísifoné odtáhne za vlasy sivé.
Spíš učiň, Klymené, co jsem ti řekla, a více bohů
nevolej, hloupá, ke škodě vlastní, pokud mne klameš.
Já věřím, že jsi vší viny prosta. Ale už pověz,
co to, že schovanka pláče, a nemá odvahu říci!
Povím to stručně, zdržení by již nebylo delší.
Když se tvá dcera, královno, s náručí vracela plnou
květů a hlavu bohatě věnci zkrášlila, navíc
pro tebe již nesla dárky, které ti slíbila přinést,
v ústrety vyběhl tu nám, zlého nic nečekajícím,
Eutychus, Alfův syn, a hnal se šíleně ihned
políbit pannu. Ta se ho darmo rukama snažíc
odehnat, volá mne. Doběhnu. Co však počít si? Prchnul
ten odtud, tak jako z chléva vlk s ovcí lapenou činí.
A to je neštěstí celé. Jak tě znám, královno, nyní
není tě pobízet nutno k tomu, co nesnese odklad.
Jaká by konečně mohla stát se dcerušce naší
urážka větší? Nyní tě, králi vznešený, žádám
pro naše dítě, poruč po padouchovi pátrat,
do pout jej vrhnout a přivést k trestu. Ale je nutno
spěchat. Prodlení, jak bývá často, jen ke škodě bude.
On prchá; a jestli budeme váhat, nebude chycen,
ba spíše ze svého zločinu vesel beztrestně ujde.
Běžte, sluhové, kvapně, ne ale všichni touž cestou!
Talthyb nechť hledá na stráních hor a v ponurých hvozdech,
Phoenix nechť hlídá přístav, a podél říčního toku
Eurybat nechať ve slujích tmavé doliny pátrá.
Každý si k sobě přiberte druhy, kdybyste užít
snad měli síly: z nesmělých často odvážné činí
ohrožení. Zajatce ale svažte a sem pak
v poutech k našim přiveďte nohám. K čemu však ještě
stojíte? Kvapně běžte! Jistě on nečeká na nás.
Tady ke mně si sedni, moje dceruško, a nech
vzlykání! Odpyká si trest takový, jak sama řekneš.
Ty ale, chůvo, dokud padoucha hledají, vylož,
s jakým výrazem nebo s jakými přistoupil slovy
k děvčeti, a co ty na to či co řekla mu ona
v odpověď, a jaká moc jej náhle přiměla utéct!
Co si vybavím, povím. Úděs mi uniknout nechal
mnoho a náhlá úzkost jakoby zastřela oči
mlhou a do mých uší nechtěla průchod dát hlasu,
vždyť jsem se horšího bála, ač i toto je příliš.
Pomalým ale krokem, královno, a s jasnou tváří
přistoupil, k sobě si nevím co mumlaje, a ihned dívce,
která ničeho netuší, v objetí hubičky vtisknul.
Hned jak jsem zřela, pomalu za ní jdouc, podlý ten přečin,
zděšena, slečně na pomoc spěchajíc, třaslavé kroky
urychlím, nakolik mohu. On však vzápětí prchnul
– již toho, čím se, hrubián, prohřešil, totiž si vědom –
boje se – kdo by to věřil? – jako muž stařeny vyčkat.
Natolik člověka vědomí velkého zločinu v mysli
promění, že se odvážný v mžiku bázlivým stává.
Jak potom prchal, těmito jsem jej stíhala slovy:
›Ať jsi kdokoli, jenž jsi podlými znesvětil ústy
princezny krásu, ať třebas úprkem do lesů míříš,
do horských hvozdů, blázne, předstihneš jeleny v běhu,
upláchneš byť i z lupičských nástrah, přec svému trestu
nemůžeš utéct. Zločince, věř mi, sledovat bude
trest jeho, všude kam půjde. Dávné rčení jak praví:
Králové dlouhé mívají paže.‹ Schovanku jsem pak
těšila: ›S nářkem pospěšme před tvář vládkyně-matky!
Mezitím slzy zadrž! Uvidíš, bezpečně že jej
nemine pomsta. Trest, jenž mu patří, krví ti splatí.‹
Ona však zatím nemohouc zapřít dceřinnou lásku,
že měla příkaz přinést domů květy a věnce,
›Sesbírej všechny květy‹, dí, ›jež mi z náručí spadly,
a zvedni, Klymené, věnce, které skouzly mi s čela,
abychom, prosím, k matce zpátky nepřišly s prázdnou.‹
Viděla jsem však padoucha na ramena brát nohy,
a tak nechám být květy a věnce; povídám: ›Ihned
musíme spíše, schovanko, ke tvé pospíšit matce,
dříve než tento dál prchne, nehoden denního světla.‹
Tady však je teď ta lidská zrůda! Podívej, zda má
na líci stud či alespoň kapku skromnosti v tváři!
Dobře, že je tu v poutech, aby nemohl vztáhnout
zločinné paže, kterými prve popadl útlé
dívence hrdlo! Bohové chtěli, by byl hned lapen,
vždyť ani božstvům docela není lhostejná cudnost.
Hle, zde je v poutech ten, jejž jsi žádal, vznešený králi!
Činíš, Eurybate, tak jak jsi uvykl. Ve všech
neb věcech vždy rychlý býváš a všude zdárnější nežli
ostatní. Avšak co že se dosud Phoenix a Talthyb,
pomalci, nevrací, či kde se ještě zdržovat mohou?
Ještě hledají, zdá se, nevědí, nalezen že byl.
Ty mi však pověz, jakže jsi jej tak nalezl brzy
a v kterých místech! Div je to, nevěděl-li jsi předtím
snad, kde se skrývá, nebo tě bůh tam nedoved k němu.
Sešel jsem v dolinu, jak tvoje výsost příkaz mi dala,
abych tu pátral. Náhodou zrovna znaven tam seděl
u vody potůčku ve stínu větví mocného stromu,
ledovým pramenem úlevu dával palčivé žízni.
Jak jsem zdáli ho uzřel, k němu jsem jelením krokem
přiběhl a též druhové moji nebyli líní.
Pak, jak zněl příkaz, pouta jsem šíji zločinné vložil,
ničemné ruce a paže pevnými uzly jsem svázal,
aby se nemohl padouch proti nám obrátit silou.
Hle, tady stojí! Nechť tvoje výsost činí, jak míní,
a zločin podle zásluhy splatí patřičným trestem.
Mluv, nuže, ničeho netaj, všechno mi na místě pověz!
Jaká šílenost či jaký bůh tě hněvivý přiměl,
abys měl onu smělost dcery naší se dotknout?
Největší ona šílenost, které na světě větší
není, a bůh všech mocnější přiměl mne učinit toto.
Tak prosím, veliký králi, bohu i šílenství odpusť!
Nevinné bohy a šílenost dravou bláhově viníš.
Proč však, mizero, sebe samého neviníš spíše,
jenž jsi rozumem moudře nezkrotil divoké pudy?
Vždyť je vlastností lidskou nechovat se jako zvíře,
nenechat sebe šílenstvím unést, když v nitru krev vře!
Proč jsi, marnivče, nemyslel také na to, co bude
po onom činu? Kéž by sis lépe byl rady věděl!
Šílet a zároveň rozumem vládnout není tak snadné.
Nevzala mi však šílenost v mysli veškeré světlo.
Rozmyslel jsem se předem, a chceš-li zvědět teď všechno,
dřív než jsem, vznešený králi, přistoupil k bytosti božské,
povím, co jsem si potichu řekl sám k sobě v mysli.
Pověz a nepřidej, lotře, ani jediné slovo!
Slovo když přidám, nechť mne zatratí Jupiter i ty,
na jehož soudu život můj či smrt závisí nyní.
Jak jsem zdálky příchozí spatřil, srdce hned v hrudi
počalo chvět se, a takto k sobě ihned jsem pravil:
›Hle, zjev přichází kýžený dlouho, nad samo slunce
dražší mi, jehož záře jasnější nade vší hvězdu
zahání temno a z ducha mého veškeré mračno.
Zdali mám přistoupit směle, anebo, jak již tak často,
v bázlivém strachu zadržet krok a spokojit se jen
s pastvou pro oči? Co však je šílenci oči jen napást?
Přistoupím. Alespoň možno teď bude hubičku vtisknout
a prchnout nazpět, jak zloděj zbohatlý přehojným lupem.
Přichází sama. Nemohu nechat takovou šanci
nedbale přejít. Vzpírat-li bude se, vezmu si silou.
Odvážným štěstěna přeje. Venuše, přízniva mi buď!‹
Toto vysloviv, cítil jsem božstvo a šílenství, králi,
ponoukat ducha mi, pohánět k princezně rovnou a přímo.
Takto mi tedy nejvyšší kníže lidí i bohů
poručil, abych dcerušce tvojí hubičku vtisknul.
Jaké to, rouhači, hádanky díš mi? Jupiter, ten snad,
jenž je nejvyšším králem veškerých lidí i bohů,
poručil, abys dcerušce mojí hubičku vtisknul?
Nemíním Jova, alébrž boha nad Jova mnohem
většího: s křídly se kreslí a kterak nese si toulec.
Divím se, že si, taškáři, troufáš žertíky dít mi
i teď, když na vlásku visí tvoje hlava i život.
Merkur nosívá střevíce s křídly, nikoli ovšem
zároveň toulec; toulec zas věštec Apollón nosí,
nemá však Foibos na nohou žádné střevíce s křídly.
Ani pak Merkur či Smintheus nejsou nad Jova větší.
Ach, co si, bloude, vymýšlíš nové nestvůrné bohy,
tak jako malíř k hlavě lidské přikládá koňskou
šíji a k tomu přidává peří rozličných barev,
a konec má pak podobu jako obrovská koule!
Nedím ti, králi, pražádné žerty, spíše jen to, co
holá je pravda: přiměl mne bůh sám vykonat skutek,
který bez boha bych byl neměl odvahu zkusit.
Který či jaký bůh, tu konečně jasněji pověz,
slovy s rozporným smyslem přestaň za nos nás vodit.
Ten, který zhusta i Jova přiměl podobu změnit,
by se stal orlicí s zahnutým drápem anebo bílou
labutí s peřím jak sníh či býkem s ostrými rohy;
ten, který uvrhl do pout Vojevůdného Marta,
a kovem spoutal toho, jejž kov s to přemoci není,
ten, který Foiba ovce pást přiměl a na křehké stéblo
pro stáda dobytčat pískat celých několik roků,
ten, pravím, který zhusta i tebe přemohl, přiměl
vytrpět trpkosti mnoho, pod vládou služebné sloužit
nařídil a svatě nakázal pánu s veškerou mocí.
Vždyť o tvých láskách, veliký králi, nešíří zvěst se
méně než o činech slavných, které jsi vykonal v boji.
Že si, bídáku, troufáš, ke svým přidávat žertům
žertíky další! Že nejsi raději konečně zticha!
Bez pochyb proti bohům jsi zhřešil, a nyní dráždíš
také nás, bloude, popouzíš k hněvu lidi i bohy.
Správně díš, popouzí, neboť se přátel dotýká ten, kdo
povídá pravdu. Není však třeba, by ses tou řečí
vzrušoval; neslyším vždyť teď o tobě takové věci
poprvé, dávno již spíše mysl lhostejnu k nim mám.
Činíš-li co, čiň, ať se tu stane výstražný příklad,
aby se k pannám chovala, choti, povinná úcta!
Zvažuji to. Než rozhodnu o něm, na chvíli pryč s ním!
Královno, což jsi lehkovážnější než pavouk vodní,
že věříš řečem, že váhu více nedáváš mravům
našim a žití, než slovům lidí, kteří jen blouzní?
Kdyby měl rozum, jistě by zde si poradil lépe.
Nic si z těch věcí nedělám, choti. Neboť vím dobře,
kterak je vzácná cudnost a králů manželská věrnost:
myslíte totiž, že vám lze všechno, co se vám zlíbí.
Asi si příklad od hlavy berete, od Jova, nad nějž
ze všech nebeských bohů svými zálety žádný
známější není, a ten je bohům vládcem a králem.
Kolikrát, věru, kolikrát Juno vzplanula hněvem,
žalujíc zrazenou věrnost, zhrzený manželský svazek?
Kolikrát mrzel ji sňatek za tak mocného chotě,
shledat když musela, kterak plní sokyně Olymp.
›Kéž bych z lidu si byla boha za muže vzala‹,
často si přála, ›bylo by se mi teď vedlo lépe.‹
Nakonec když však viděla, že jí nemožno změnit
Jovovy mravy, mlčí a snáší s trpělivostí.
Bohyně avšak manželskou věrnost a lásku sama
střeží a nemyslí, jak by stejné splatila stejným.
Tak i já, tak jiné ženy Junoně podobny žijem.
Ach, mnoho snášíme, co by nám jistě nebylo snášet,
kdybychom za chotě měly manžela z prostého lidu.
Navenek skvostně, uvnitř však nyní žijeme v žalu.
Známo mi není, co vy a Juno musíte snášet.
Avšak vím toto: Popírá Jupiter, že by snad zplodil
Vojevůdného Marta, ten ale Junonu zdraví
jako svou máti: tu nevím, co zde musela snésti.
Květinu, pokud to nevíš. Jupiter Palladu totiž
poté co vyvrhl z hlavy, aniž by přispěla choť mu,
v jedné osobě stal se otcem i Minervy matkou,
zbrojné to panny, zhrzená Juno vidouc tak sebe
opomenutu, bohyně hloubá, kterak by sama
bez styku s Jovem stala se matkou, aniž by přitom
zradila věrnost manželům dlužnou, nakonec spěchá
k pobřeží Okeánovu, kde by žalovat mohla
na Jovův čin a od něhož dychtí vyzískat radu.
Již dcera Saturna dobrou část cesty za sebou majíc,
zmožena usedla tam, kde narcisy a hyacinty,
jakož i fialky svatým svlažuje nektarem Chlóris,
v líbezném stínu znaveným údům spočinout dala.
Chlóris čest bohyni vzdavší táže se: ›Co dalo podnět
k takové cestě?‹ A Juno celý vyjeví příběh.
Přislíbí Chlóris radu a pomoc, bude-li ta věc
skryta před Hromovládcem. Při Stygu přísahá Juno.
V zahradách ólenských utrhla nato květinu Chlóris,
kterou pak Junoně dala. Přiloží Saturna dcera
květinu ke svému klínu, vzápětí dotykem květu
obtěžká v lůnu. Jak potom uběhne měsíců devět,
porodí Marta. Tudíž je květ ten Martovým otcem.
Květ ovšem, jehož stonek má délku půldruhé stopy,
je-li sdostatek vzrostlý, na samém vršku jenž pěkně,
je-li zdravý a silný, podobá tyrským se šatům!
Sic neznám ólenská pole, avšak květina tato,
kterou se Juno, jak myslím, klína dotkla, kdys byla
z města Lampsaku slavná po celém okrsku zemském.
Och, nyní, teprve nyní chápu, o jakém květu
hovoříš. Právem jsi předtím syna Týdea nazval
svatokrádežným, ty však se rouháš daleko hůře,
že ani královny bohů nešetříš, že ani o ní
samotné nesmýšlíš ani čestně nemluvíš, kterou
každý nebešťan ctí co Jovovu ženu a sestru.
Nebereš ohled, že je tu dcera panenská, jejíž
mladičké kazí se uši, když ty tak nepěkně mluvíš.
Jakou tak nepěknou věc jsem, dceři má, pověděl? Řekni,
copak jsem právě jiného zmínil nežli jen květy?
Neslyšela jsem, otče, nic tě zmínit než květy,
a též v paměti chovám, Junonin květ že byl kdysi
z města Lampsaku slavný po celém okrsku zemském.
Jak všichni lidé, dítě mé, činíš, neb věrnou myslí
v pamětis chovala to, co naposled řečeno bylo.
Alou, Junonu nechme i všechny ostatní bohy,
abys neměl zas důvod špatně snad o bozích mluvit,
a spíše vraťme se k věci, o níž jedná se nyní.
Co je, příčinou, králi, že – prosím – nekážeš, aby
tento zde ihned podstoupil trest, jejž zasloužil právem?
Jelikož bezpečně nevím, jaký trest by mu měl se
uložit, vždyť jsem zákony zatím nestačil projít.
Chceš-li pokaždé na zákonech a na právu trvat,
povrhne tebou lid, ó králi, povrhnou rovněž
knížata. Spíše jednej tak, aby zákony zmohla
samotná moc, bys jevil se sám být zákonem živým,
všechno, co ze tvých vychází úst by zákonem bylo!
Zbraní a silou nutno je velká království držet.
Neváhej! Ať lid chová si k tobě nenávist, dokud
před tebou v strachu se třese. Třeba je, aby král meče
užíval více než knih. Nechť z papíru nechá se výstroj
těm, kteří z něj jen žaloby tvoří, učencům práva!
Jaký trest, pověz, měl by se tedy uvalit na něj?
Jaký jiný než smrt by se, králi, měl uvalit na něj?
Nezdá se, choti, takový trest mi úměrný vině.
Úměrný, jak díš, tomuto prohřešku trest není, choti.
Neb hoden ten je ztrestán být trestem krutějším než smrt,
je-li kde jaký. Ježto však smrt je nejvyšším trestem,
tu ovšem míním: poruč, ó králi, by ji měl trpět!
Máš-li však ty, co člověku snad je krušnější nežli
smrt, kaž uvalit na něj, trest by se zločinu rovnal!
Nemyslím ovšem, choti má, že by hoden byl smrti.
Tedy tak málo cti naší dcery ceníš si, králi.
Vůbec ne málo. Ortel však, který právě jsi vyřkla,
nadmíru přesto zdá se mi krutý a nemírně lítý,
by tento zemřel za pouhý přečin hubičky jedné.
Čekáš tedy snad na víc? Co asi v pořadí přijde
po tomto? Hubička vždyť je lásky stupeň již čtvrtý!
Odestát to, co se stalo, není pranijak schopen
ani bohů sám král, jenž na slavném Olympu vládne,
Jupiter, a proto my, lidé smrtelní, tím méně s to jsme
vykonat toto, my, již jsme bohů stěží jen stínem.
Povahu avšak času a činu, osoby samé,
to by, choti má, člověk moudrý v úvahu měl vzít.
Tyto věci když zvážíš, nejeví hoden se smrti
mladík, jenž spáchal prohřešek, velkou přemožen láskou.
Či když šílenec někoho zabije anebo blázen,
šílence anebo blázna jen proto potrestáš smrtí?
Šílence anebo blázna smrtí nebudu trestat.
Přece však mysli zbaven a dočista podoben bláznu
je ten, kdo miluje. Neb jako svázán tuhými uzly,
nemaje nad sebou moc, je unášen, kamkoli Amor
káže mu jít, a nevládne ani duchu ni tělu.
A tak svoboden není: Vždyť i sám lid jej zove
zajatcem lásky, neb žije jen, jak milenka kyne,
přebývá dnem i nocí pod tiskem nadvlády hrdé.
Ať již kdokoli prvně slovo ›milenec‹ vyřkl,
mnohem správněji by jej slovem ›šílenec‹ nazval.
Postrádá totiž přemožen láskou mysl i rozum.
Nežije již ni pro sebe sám, ba spíše je mrtev
v sobě samém, a ubožák v těle druhého žije,
onoho, k němuž stále je trýzněn chorobnou láskou.
Konečně, pokud věříme těm, kdo zkušenost mají,
v lásce malá je částka medu, však přemnoho žluči,
hořkého aloe mnoho s troškou smícháno cukru.
Slova ›láska‹ a ›vráska‹ jsou tedy příbuzna spolu
jako ›palivo‹, z něhož se živí ohnivý ›zápal‹.
Kdo tedy blouzní, mukami též se natolik trýzní,
velkého že i Herkula zmůže soužením trpkým.
Jej, choti, ach kdo srdce má, každý litovat musí,
vždyť on dost se již sám svým vlastním soužením trápí,
že jej mučitel žádný nemusí nikterak mučit,
neb je – ubožák – mučitel svůj sám, sám sobě katem.
Dáš-li, ó králi, snadnou milost takové vině,
hleď, jaký příklad zločincům dáme! Milovat budou:
cokoli spášou a budou hájit marnivou láskou,
klidni, že jim tak beztrestně projde, cokoli jim jen
láska namluví slepá. Z toho si záminku vezmou
zloduši, pobídku zločiny páchat. Konečně nyní
chápeš, ó králi, jakou tak zločinům otevřem bránu?
Nemyslím, že by si milost úplnou zasloužil, však smrt
také ne, choti, mladík, jenž v slepé pochybil lásce.
Vždyť jakou konečně trýzeň takovým, již na nás sočí,
určíme, když teď nejvyšším trestem ztrestáme toho,
který nás miluje, který nám nechce nic než jen dobro?
Milejší by mi bylo, sočil-li by na nás, než-li
někdo nás miluje tak, že čest trpí naše i dcery,
przní se krása panenské tváře, a tak i mravnost.
Chceš-li mu tedy, choti, trestem odplatit těžkým,
ač se nakonec poddávám, chraň se ztrestat ho smrtí:
Smrt totiž nikterak není natolik strašná, jak míníš.
Já ale vskutku horšího nad smrt ničeho neznám.
Já zase člověku lepšího nad smrt ničeho neznám.
Dostaví-li se totiž v tomto pochmurném čase,
záchranou stane se z lopot, koncem trápení všeho,
dovádí ubohé lidi, zmítané tisícem bouří,
konečně, ano, má choti, jakoby v poklidný přístav.
A když snad jindy přijde v čase radosti, činí
člověka šťastným. Vždyť je dle Solóna blažený ten, kdo
ve štěstí skoná, a z živých nelze o nikom říci,
že byl by blažen, neb tento život stále se mění.
Však proto koho bohové chtějí nadmíru poctít,
z tohoto žaláře žití spěšněji vyrvat se snaží.
Vždyť jako žalář je toto tělo pro čistou duši:
chorobné, křehké, tisícům hrozeb na pospas dané.
To proto pěje o synu Oiklea poeta řecký:
Z celého srdce Jupiter, rovněž i Apollón velký
miloval jej, ten nedožil se pak zralého věku.
Neb co dlouhý přináší život člověku nežli
rozličné strasti a nářky, hoře a truchlení? Vždyť žil
Priamos dlouho a vytrpět musel neštěstí více,
nežli Tróilos, jenž padl prvním úderem meče
Aiákovcova. Proto též Prométheovi dali
bohové život dlouhý, by se živ mukami mohl
dlouhými trýznit, on ovšem – ubožák – po smrti touží,
nevolna žít ho však nutí úradek hněvivých bohů,
smrtí kýženou by nemoh nikdy ukončit trest svůj.
Proto prý také Lachesis stále života nit tká
Tantalovi, a – by trpěl více – před lačná ústa
kladou mu krmi strojenou tak, že přepychem hodna
je stolu králů; vztáhne-li pravici, fúrie, která
co družka vedle něj sedí, holí spletenou z černých
hadů mu brání, by nemoh nijak dosáhnout na stůl.
Bohy si za příklad vezmi, ó choti, a chceš-li trest těžký
uvalit naň, i smrti byť hoden byl, na smrt ho nedej!
Nuzáka totiž života zbavit, toť smilování.
Je to tak, sama už chápu, že je to pravda. Však nyní
kéž by zde onen athénský Perillos byl k našim službám,
onen, který prý vynašel pro agrigentského vládce
nový druh mučidla: ode mne dostane odměnu lepší
než mu dal panovník, pro něhož býka zhotovil z bronzu.
Co pak, jestli i beze všech znalců vynajdem sami,
co bude mučit hůře než kdys ten býk, který mistra
svého naučil bučet, ač ten by raději splakal?
Pověz, můj choti, jakým způsobem vynajdem toto?
Nikdo necení újmu vážněji nežli ten, kdo ji
sám musel strpět, neb člověk bývá bolesti vlastní
zhusta největším sudím. Tak jako víc, než je dlužno
běsnívá ten, kdo dostane možnost volně se pomstít,
podobně každý, kdo něco zlého vytrpěl, soudí
úhonu strašněji, než co je pravda, manželko milá.
To ráda věřím, zatím však stále nevím, kam míříš.
Počkej, chceš-li jen, uvidíš brzy. Důmyslnými,
třebas je tomu neučil nikdo, v trestech a mukách
mnohdy činívá lidi hněv a nezměrná bolest.
Ty totiž burcují ducha, mysl jakoby biči
dráždí. Nechť tedy naše dcera právo má určit
trest a ortel, jak se jí zlíbí, to je můj názor.
Jak bude, manželi, moci trest jen stanovit přísný
dívka, jež zatím ani čtyřletí nezřela čtvrté
od narození, jež živa nezakusila zlého,
ježto v peřinkách povždy měkce chována byla?
Tím spíš, ó choti, vynajde neslýchaného něco,
že nezná žádných způsobů trestů, které jsou běžné.
Však nechť sama teď stanoví dcera rozsudek, má-li
nějaký; cokoli bude to, poručím před všemi pronést.
Ať je to cokoli, nechť dcera stanoví rozsudek. Nyní
dceři má, žádám, nehleď na to, že ženou jsi, že jsi
mladá, ať mysl nezměkčí pohlaví či útlost věku!
Spíše se oděj rázností mužnou, hodnou té věci,
stanov tak, by bylo zřejmé, že svou čest dobře pomstíš.
Přestaň, choti má, do živých plamenů přilévat olej!
Pověz spíš, dcero, trest, jakým chceš, by potrestán byl ten,
který pochybil svým mladým věkem a láskou k tobě.
Ty zase plameny přestaň ulévat vodou, ó choti,
abys je nezhasil, planou-li děvčeti nějaké v hrudi.
Nuže již, dcero, pověz, jaký trest mladík má trpět!
V paměti ještě mám, kterak jsi matce před chvílí kázal
řídit se mocnými příklady bohů. Tak i já chovám
úmysl, jak ty sám učíš, kráčet ve stopách svatých
nebešťanů. Chtěla bych tedy, aby se na něj
Tantalův uvalil trest: ten ubožák bojí se dotknout
prostřených jídel, neboť mu lítá Megaira brání.
Výtečně, dcero! Od mladých let již bohy máš za vzor.
Předvádíš důvtip své matky, dceři má, že můžeš být tak
krutá k tomu, který tě miluje. Naději v tebe
vkládal jsem lepší. Protože však zní takto tvůj ortel,
sama ujmi se smutné té role a vlastním hlasem
nad ubožákem rozsudek vyřkni! Já vskutku nechci,
abych takové špatnosti byl snad nazýván strůjcem.
Viníka proto, sluhové, sem již přiveďte hbitě,
by nyní zhynul výrokem panny, jejímiž ústy
zhynul jářku již dříve, ač byla mlčky, jat láskou.
Sem se postav a od panny trest, jejž poneseš, tu zvěz!
Smrt či zaživa trest, tak jak mi stanoví úděl,
kterým, ó králi, potrestán budu z sladkých úst panny,
lehčí a mírnější mnohem již se nyní mi jeví,
že jej uráčí sama hlasem poručit vlastním,
pro lásku k níž se život mi tento bezcenný zdál být.
Ať budu živ nebo mrtev, strůjkyně bude mne těšit
života, smrti či trestu, byť bude jakkoli tvrdý.
Nuže již, dcero, pověz, nenech ho čas mařit žerty!
Sic hoden smrtí jsi zhynout, z naší milosti živ buď
a máš-li rozumu špetku, nevnucuj polibky pannám;
příště však nedoufej, že bys ušetřen znovu byl trestu!
Navíc pak, neboť rozsypal jsi mi sebrané květy,
pamětliv nos mi každého rána třikrát tři koše
plné květin, po dobu, dokud manžela nemám.
Och, dcero, co to je? Toto snad značí za vzor mít svaté
nebešťany? Toto má trest být, kterým je trýzněn
Tantalos? Věřila jsem, že ztrápit ho, dcero, chceš dlouhým
hladem, jak si to zasloužil, a v temné umořit kobce
sušivou žízní. Žádám tě králi, nařiď, ať ortel
nevejde v platnost. Sám vidíš, jak je dětinský přece.
Jak mám nařídit, aby platnosti pozbyl, když dceři
předtím s tebou volnost jsem dal, by soudila, jak chce?
Spíše, sluhové, tohoto zde hned řetězů zbavte,
ať jde, kam chce, a – jak panna řekla – ať květy trhá.
Běž a příkazy slečny dobře v paměti chovej!
Dokud potečou do moří řeky, dokud jen v horách
budou obcházet stíny –
Běž už konečně, nemám nyní čas naslouchat těm tvým 
řečem; hlavně však jednej tak, jak zněl dceřin příkaz!
Beztrestně tedy s takovou vinou odejde, dcero,
smát se bude tobě i mně? Však Juno je svědkem,
že já zařídím, dokud jsem živa –
Proč se, matko má, hněváš? Vždyť jsem za vzor si vzala
Jova, chceš-li to vědět. Neboť opravdu mučím
mladíka trestem Tantala, přijít když má každé ráno,
by totiž milenou bytost viděl, však dotknout se nemoh,
a proto aby strádal, krušněji láskou byl pálen.
Co ale, když, dcero, budeš strádat více než on? Však
zaručím, aby po mnoho let ti květiny nosil.
Výtečně, dcero, jak od útlých let již bohy máš za vzor,
že i lépe než já, ač mláda, v paměti chováš
příběhy bohů a skrytý v nich též nalézáš význam.
Neb sám obavu měl jsem z toho, več doufala matka,
že totiž chudáka hodláš umořit hladem a žízní.
Důmysl ale otcovský v tobě konečně, dceři,
poznávám nyní, že sama naši dobrotu šlechtíš.
Avšak, choti, již dlouho zchystaná loď na nás čeká,
pojďme! Moře je klidné. Nechť je i tvoje mysl
klidná! Ale teď, sluhové, hbitě do lodi noste
věci, jichž na cestu třeba, dokud jen vítr a vlny
takto nám přejí, máme-li ještě dosáhnout Naxu,
dříve než Luna se svým stříbrným povozem vzlétne.
Předtím ještě však, otče, hněvivou matku mi, prosím,
usmiř, dříve než zvedneš z našeho pobřeží kotvy!
Ještě lépe: pojedeš, dceři, společně se mnou,
a zatímco bude lodník slané rozbíjet proudy,
naleznu čas a způsob, jak vás udobřit. Teď však
hle, už sluhové jsou tu, na loď společně vstupme!
